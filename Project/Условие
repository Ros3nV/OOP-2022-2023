Тема №3 Работа със CSV файлове
В рамките на този проект трябва да реализирате приложение, което зарежда таблици от CSV файлове и извършва серия операции над тях. 

Таблиците могат да имат опционален първи ред с имена на колоните. Типът на данните в колоните трябва да се разпознае. Всички елементи в една колона са от един и същ тип! Валидни типове са текст, число, дата и факултетен номер от ФМИ.  Трябва да се разпознават както класически факултетни номера от типа на 45123, така и новите от вида 0MI0400123. Не се предполага да валидирате контролната цифра в новите факултетни номера, но съблюдавайте валидни кодове на специалности. Ако данните в една колона са оградени в единични или двойни кавички, то тя винаги е от тип текст. Ако не можете да разпознаете типа на данните, отново третирате колоната като текстова.

Програмата може да зарежда данни от CSV файл (команда open) и да записва текущото състояние на данните (команди save, save as). При напускане на приложението (команда exit), ако има незаписани данни, потребителят трябва да потвърди дали да ги запази или да ги игнорира. Текущите данни могат да се извеждат на стандартния изход в подходящо форматиран вид (командата print).

Върху данните, заредени като таблица от CSV файл, са възможни следните операции:
●	сортиране по номер или име на колона и посока (в нарастващ или намаляващ ред). За всички данни редът на сортиране е естественият за типа им, като за факултетните номера данните трябва да бъдат групирани по специалност, а в рамките на една специалност да бъдат подредени според реда на записване - първо старите факултетни номера в съответния ред, след това новите в същия ред;
●	филтриране по номер или име на колона и условие - може да бъде ==, !=, <, <=, >, >= на подадена стойност (в съответния за колоната тип). При прилагане на филтриране се запазват само редовете, за които условието е истина;
●	премахване на дублиращи се редове.

За колоните са възможни следните операции:
●	премахване на дадена колона (по име или номер);
●	промяна на реда на колоните - с подаване на нова пермутация на номерата на колоните. Например за таблица с три колони, пермутацията 2 3 1 означава, че първата колона ще стане последна.

Всяка от гореизброените операции трябва да може да се отменя (команда undo). В този проект се изисква възможност за отмяна само на последната приложена операция.

В края на таблицата може да бъде добавен нов ред, който да представлява:
●	копие на ред с подаден номер;
●	минималните стойности за всяка колона;
●	максималните стойности за всяка колона;
●	най-често срещаните стойности за всяка колона. Ако има повече от една с еднаква честота, да се използва най-малката от тях.
